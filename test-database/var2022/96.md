---
question: "Du tar imot en 56 år gammel mann som er overvektig, har hypertensjon og diabetes type 2. Han oppsøker legevakta og forteller at han for fire dager siden fikk et anfall med momentant innsettende kraftig hodepine og kvalme. Kvalmen har gitt seg og hodepinen er blitt gradvis bedre, men fortsatt ikke helt borte. Han har ikke vært mye plaget med hodepine tidligere. På direkte spørsmål sier han at han aldri tidligere har opplevd så kraftig hodepine. Du gjør en orienterende nevrologisk undersøkelse og gjør normale funn. Vanlig CT caput viser ingen tegn til hjerneinfarkt eller blødning. Hvordan bør han håndteres videre?"
answer0: "Utføre spinalpunksjon for undersøkelse av erytrocytter, leukocytter og protein i spinalvæsken"
explanation0: "Undersøkelse av celletall i spinalvæsken er ikke adekvat for å avgjøre om pasienten har hatt subaraknoidalblødning. Innstikksblødning vil gi erytrocytter, men avklarer ikke om det er en blødning som ligger noe tilbake i tid. Se riktig svaralternativ."
answer1: "MR caput neste dag"
explanation1: "Sykehistorien gir sterk mistanke om subaraknoidalblødning og det foreligger dermed risiko for en større og mer alvorlig ny blødning. Det er derfor ikke forsvarlig å unnlate å gjøre spinalpunksjon."
answer2: "Supplere CT-undersøkelsen med bilder med intravenøs kontrast"
explanation2: "Undersøkelsen kan vise blødningskilder som aneurisme eller arterivenøs malformasjon, men den avklarer ikke om han har hatt subaraknoidalblødning."
answer3: "Utføre spinalpunksjon for undersøkelse av bilirubin (xanthochromi) i spinalvæske"
explanation3: "Riktig svar. Mindre subaraknoidalblødninger er ikke alltid påvisbare med CT, spesielt når det er gått noen dager. Det er viktig å diagnostisere slike blødninger fordi risikoen for en større og mer alvorlig ny blødning fra et eventuelt aneurisme er svært høy. Påvisning av blodnedbrytingsprodukter (bilirubin) i spinalvæske har høyere sensitivitet enn CT og skal derfor utføres når sykehistorien gir sterk mistanke om subaraknoidalblødning og CT-undersøkelsen er negativ."
rightAnswer: 3
---
