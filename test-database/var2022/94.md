---
question: "Pasienten er 32 år og tidligere frisk med unntak av enkelte episoder med migrenehodepine, utredet på normal måte via fastlege. Hun har brukt sumatriptan tabletter i anfallskupperende henseende med god effekt. Para 0. Hun er nå gravid i uke 31+2 og er henvist akuttmottaket for en vurdering grunnet en intens hodepine som har kommet gradvis over cirka tre dager. Hun har forsøkt paracetamol uten effekt. Hodepinen ligner ikke tidligere migreneanfall i karakter, da hodepinen nå er i hele hodet og oppleves pressende. Hun kjenner imidlertid igjen lysskyhet og kvalme. I dag har hun kastet opp gjentatte ganger og vet ikke hvor hun skal gjøre av seg, da hodepinen nå er så vond. Det er normal nevrologisk undersøkelse. Hva er beste tiltak?"
answer0: "Sykemelding og prøve sumatriptan subcutan injeksjon"
explanation0: "Du må utrede etter sekundære årsaker først. Til orientering er ikke triptaner absolutt kontraindisert ved migrene i svangerskap, men man er tilbakeholden. I en RELIS rapport (25.08.2017) konkluderes det med at gravide og ammende kan bruke triptaner."
answer1: "Ø.hjelp MR caput med venografi"
explanation1: "Riktig svar. Migrene kan arte seg anderledes i svangerskap, men her må man først utelukke sekundær hodepine. MR caput er egnet for å påvise strukturelle prosesser som gir høyt intracranielt trykk. MR venografi er gullstandard ved mistanke om sinusvenetrombose. D-dimer spiller en mindre rolle i diagnostikken av sinusvenetrombose, og er vanskelig å tolke ved graviditet. Skulle undersøkelsen være negativ, kan du vurdere spinalpunksjon som neste utredningsskritt. MR er en undersøkelse som er tilgjengelig ved de større sykehusene i Norge også utenfor normal arbeidstid, hvis indikasjonen fordrer rask avklaring."
answer2: "Lumbal spinalpunksjon for analyse av leukocytter, protein, glukose, PCR analyse på nevrotrope virus, mikroskopi etter bakterier og spektofotometri"
explanation2: "Du vet ikke sikkert om pasienten er oftalmoskopert, og pasienten har symptomer som ved høyt intracranielt trykk. Ingen opplysninger om feber. Sykehistorien kan riktignok være forenlig med meningitt, men altså også ekspansive prosesser med forhøyet intracranielt trykk. Kontraindikasjoner for lumbal spinalpunksjon må avklares før du gjennomfører prosedyren."
answer3: "Ø.hjelp CT caput med intravenøs angiografi med både arteriell og venøs fase"
explanation3: "Hos en ikke-gravid er dette en rimelig undersøkelse, men man vil i det lengste unngå CT-undersøkelse hos gravide."
rightAnswer: 1
---
