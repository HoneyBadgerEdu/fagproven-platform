---
question: "Som legevaktslege blir du tilkalt av ektefellen til en 75 år gammel mann som en time tidligere har fått akutte talevansker og problemer med å bruke venstre arm. Han framstår forvirret og amper og er ikke enig når du vil legge ham inn på sykehus. Til tross for dette legger du ham inn på sykehus. Hvilket lovverk er det mest korrekt å anvende i denne situasjonen?"
answer0: "Innleggelse på tvang i henhold til Pasient- og brukerrettighetsloven kapittel 4a"
explanation0: "Det er ikke nødvendig å gjøre et slikt tvangsvedtak for å legge inn pasienten i en øyeblikkelig-hjelp-situasjon. I henhold til helsepersonelloven skal legevaktslegen straks gi den helsehjelpen hun/han evner når det antas at hjelpen er påtrengende nødvendig. Ved symptomer på et akutt hjerneslag innebærer dette at pasienten må legges inn på sykehus umiddelbart."
answer1: "Innleggelse på nødrett i henhold til Straffeloven §17"
explanation1: "Det er ikke nødvendig å bruke nødrett i denne situasjonen. Situasjonen er dekket av annet lovverk."
answer2: "Innleggelse på sykehus på tvang i henhold til Lov om etablering og gjennomføring av psykisk helsevern §3-2"
explanation2: "Denne pasienten har symptomer på en nyoppstått somatisk tilstand og man må mistenke at han har et delirium. Lov om etablering og gjennomføring av psykisk helsevern kan ikke brukes for å legge ham inn på somatisk sykehus mot hans vilje, bare på psykiatrisk sykehus. Med symptomer på nyoppstått somatisk tilstand er det feil å legge ham inn på psykiatrisk sykehus."
answer3: "Innleggelse på sykehus i henhold til øyeblikkelig hjelp-plikten i Helsepersonelloven §7"
explanation3: "Riktig svar. I henhold til Helsepersonellloven skal legevaktslegen straks gi den helsehjelp han/hun evner når det må antas at hjelpen er påtrengende nødvendig. Nødvendig helsehjelp skal gis selv om pasienten ikke er i stand til å samtykke, og selv om pasienten motsetter seg helsehjelpen. Ved tvil om helsehjelpen er påtrengende nødvendig, skal helsepersonell foreta nødvendige undersøkelser. Her har pasienten symptomer på et akutt hjerneslag og det er viktig å komme på sykehus umiddelbart for videre undersøkelser og behandling. Du bør derfor legge inn pasienten umiddelbart selv om han ikke samtykker til dette og også dersom han motsetter seg dette."
rightAnswer: 3
---
